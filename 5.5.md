# 5.5 I clock

I clock (chiamati anche timer) sono fondamentali ai fini del funzionamento di un sistema multiprogrammato per molte ragioni. Mantengono l’orario del giorno e, fra le altre cose, evitano che un processo possa monopolizzare la CPU. Il software del clock può presentarsi sotto forma di driver di dispositivo, sebbene il clock non sia né un dispositivo a blocchi, come un disco, né un dispositivo a caratteri, come un mouse. La nostra disamina dei clock procederà con lo stesso schema dei precedenti paragrafi: prima un’occhiata all’hardware del clock, quindi al suo software.

&nbsp;
&nbsp;
&nbsp;

*Hardware del clock*
====

Nei computer sono utilizzati comunemente due tipi di clock, entrambi abbastanza diversi dagli orologi a cui siamo abituati. I clock più semplici sono connessi a un’alimentazione a 110volt o a 220 volt e provocano un interrupt ogni ciclo di voltaggio, a 50 o 60 Hz. Questi clock erano i più diffusi, ma oggi sono rari. L’altro tipo di clock è composto da tre componenti: un oscillatore a cristalli, un contatore e un registro, come mostrato nella Figura 5.28. Quando un pezzo di quarzo è tagliato in modo appropriato e messo in tensione, può iniziare a generare un segnale periodico con estrema precisione, generalmente nell’intervallo di parecchie centinaia di megahertz, a seconda del cristallo scelto. Tramite apparecchiature elettroniche questo segnale base può essere moltiplicato per un numero intero piccolo fino a ottenere frequenze di 1000 MHz e oltre. In ogni computer esiste almeno un circuito del genere, che fornisce ai diversi sistemi del computer un segnale di sincronizzazione. Questo segnale è dato in pasto al contatore, per fare un conto alla rovescia sino a zero. Una volta raggiunto lo zero, causa un interrupt di CPU.



Un clock programmabile.

![alt text](https://mediaserver.pearsonitalia.it/mediaserver_uni/books/prod/2017/9788891901026_TANENBAUM/EPUB/ASSETS/images/05-32.png)

I clock programmabili hanno di norma più modalità per operare. In modalità one-shot, quando il clock parte, copia il valore del registro nel contatore e poi lo decrementa a ogni pulsazione del cristallo. Quando il contatore raggiunge lo zero causa un interrupt e si ferma finché non è esplicitamente avviato dal software. In modalità onda quadra (square-wave), dopo aver raggiunto zero e aver causato l’interrupt, il registro è copiato automaticamente nel contatore e l’intero processo viene nuovamente ripetuto a tempo indeterminato. Questi interrupt periodici sono detti tick del clock.

Il vantaggio del clock programmabile è che la sua frequenza di clock è controllabile via software. Se è usato un cristallo a 500 Mhz, il contatore ha un impulso ogni 2 ns. Con registri a 32 bit (unsigned) gli interrupt possono essere programmati per accadere a intervalli dai 2 ns agli 8,6 secondi. I chip dei clock programmabili contengono solitamen­te due o tre clock programmabili indipendentemente e hanno anche molte altre opzioni (per esempio, contare in modo crescente invece che decrescente, gli interrupt disabilitati e altro).

Per evitare che l’ora corrente possa perdersi quando viene spento il computer, la maggior parte dei computer dispone di un clock di backup alimentato da una batteria, implementato con il tipo di circuiti a basso assorbimento tipici degli orologi digitali. L’orologio della batteria può essere letto all’avvio. Se l’orologio di backup non è presente, il software può richiedere all’utente data e ora. Per i sistemi in rete per richiedere questi dati a un sistema remoto c’è anche un sistema standard. In ogni caso l’ora è tradotta in numero di tick del clock a partire dalle 12:00 a.m. UTC (universal coordinated time) (precedentemente noto come tempo medio del meridiano di Greenwich) del 1° gennaio 1970, come fa UNIX, o da altri momenti di riferimento. Il punto di partenza in Windows è il 1° gennaio 1980. A ogni scatto del clock il tempo reale è incrementato di un conteggio. Per impostare manualmente il clock di sistema e il clock di backup e per sincronizzarli generalmente sono fornite delle utility.

&nbsp;
&nbsp;
&nbsp;

*Software del clock*
====

Tutto quello che l’hardware del clock fa è generare interrupt a intervalli ben precisi. Il resto avviene tramite il software, il driver del clock. I compiti precisi del driver del clock cambiano a seconda dei sistemi operativi; i principali consistono nel:

-   mantenere l’orario e la data del giorno;

-   evitare che i processi siano eseguiti per più di quanto sia loro consentito;

-   contabilizzare l’uso della CPU;

-   gestire la chiamata di sistema alarm eseguita dai processi utente;

-   fornire timer watchdog per parti del sistema stesso;

-   eseguire profiling, monitoraggio ed elaborazioni statistiche.

La prima funzione del clock, mantenere data e ora del giorno (cioè il real-time – tempo reale) non è difficile. Richiede semplicemente l’incremento del contatore a ogni tick del clock, come detto prima. La sola cosa da controllare è il numero di bit nel contatore “data e ora”. Con una frequenza di clock di 60 Hz, il contatore a 32 bit va in overflow nel giro di circa 2 anni. È ovvio che il sistema non può memorizzare in 32 bit il tempo reale come il numero di tick a partire dal 1° gennaio 1970.

I sistemi per risolvere il problema sono tre. Il primo è usare un contatore a 64bit, seb­bene ciò renda il mantenimento del contatore più costoso, dato che bisogna provvedervi molte volte al secondo. Il secondo sistema è mantenere il tempo in secondi invece che in tick, usando un contatore parallelo per contare i tick fino al compimento di un secondo. Dato che 232 secondi sono più di 136 anni, questo metodo sarebbe valido fino al XXII secolo.

Il terzo metodo è quello di contare in tick, ma in relazione al momento in cui il com­puter è stato acceso, invece che a un momento esterno prefissato. Quando viene letto l’orologio di backup o l’utente digita il tempo reale, il tempo d’avvio del sistema è calcolato dall’ora attuale e archiviato in memoria in modo opportuno. Più avanti, quando viene richiesto l’orario, l’ora del giorno archiviata è aggiunta al contatore per ottenere l’orario attuale. Tutti e tre gli approcci sono mostrati nella Figura 5.29.



Tre metodi per gestire l’ora del giorno.

![alt text](https://mediaserver.pearsonitalia.it/mediaserver_uni/books/prod/2017/9788891901026_TANENBAUM/EPUB/ASSETS/images/05-33.png)

La seconda funzione del clock è evitare che i processi siano eseguiti troppo a lungo. In qualunque momento un processo sia avviato, lo scheduler inizializza un contatore con il valore di quel quantum di processo, in colpi di clock. Quando arriva a zero, il driver del clock richiama lo scheduler per impostare un altro processo.

La terza funzione del clock è fare l’accreditamento della CPU, ossia conteggiare l’uso della CPU. Il metodo più preciso per farlo è far partire un secondo timer, distinto dal timer del sistema principale, ogni qualvolta è avviato un processo. Quando quel processo si ferma, il timer può esser letto per vedere per quanto è stato eseguito. Per fare le cose giuste bisognerebbe salvare questo secondo timer a ogni interrupt e ripristinarlo in seguito.

Un metodo meno accurato, ma più semplice, per fare l’accreditamento è mantenere un puntatore alla voce della tabella dei processi per il processo eseguito attualmente, in una variabile globale. Un campo nella voce del processo corrente è incrementato a ogni scatto del clock. In questo modo ogni scatto del clock è addebitato al processo in esecuzione nell’istante in cui si è verificato (lo scatto del clock). Un problema secondario con questa strategia è che se si verificano molti interrupt durante l’esecuzione di un processo gli viene addebitato un scatto del clock per intero, anche se in realtà non ha svolto un gran carico di lavoro. L’accreditamento esatto della CPU durante gli interrupt è troppo costoso e avviene raramente.

In molti sistemi un processo può chiedere che il sistema operativo gli dia un avviso dopo un determinato lasso di tempo. Questo avviso è solitamente un segnale, un interrupt, un messaggio o qualcosa di simile. Un’applicazione che richiede questo genere di avvisi è la trasmissione sulla rete, in cui un pacchetto di cui non si è ricevuto alcun riscontro (acknowledgement) dopo un certo intervallo di tempo deve essere nuovamente inviato. Un’altra applicazione è la formazione al computer, in cui uno studente che non fornisca una risposta entro un determinato intervallo di tempo riceve l’invito a rispondere.

Se il driver del clock ha abbastanza clock, potrebbe impostare un clock diverso per ciascuna richiesta. Se non è questo il caso, deve simulare molteplici clock virtuali con un singolo clock fisico. Un modo è mantenere una tabella in cui tiene l’orario del segnale per tutti i timer in attesa, così come una variabile per l’orario del successivo. Ogniqualvolta venga aggiornata l’ora del giorno, il driver controlla per vedere se si sia verificato il segnale più vicino. Se è così, ricerca nella tabella il prossimo che deve verificarsi.

Se sono previsti più segnali, è più efficiente simulare più clock simultanei, concatenando insieme tutte le richieste di clock in attesa, in ordine di tempo, in una lista collegata, come illustrato nella Figura 5.30. Ciascuna voce dell’elenco indica quanto bisogna attendere dopo la precedente, in termini di tick del clock, prima di provocare un segnale. Nell’esempio in questione i segnali sono attesi al tempo 4203, 4207, 4213, 4215 e 4216.



Simulazione di molteplici timer con un singolo clock.

![alt text](https://mediaserver.pearsonitalia.it/mediaserver_uni/books/prod/2017/9788891901026_TANENBAUM/EPUB/ASSETS/images/05-34.png)

Nella Figura 5.30 l’interrupt successivo si verifica in 3 tick. A ogni tick, Prossimo segnale è diminuito. Quando arriva a 0, è causato il segnale corrispondente al primo oggetto della lista e quell’oggetto è rimosso dall’elenco. Prossimo segnale è quindi impostato nella voce nuova in testa all’elenco, in questo esempio 4.

Notate che durante l’interrupt del clock, il driver del clock ha parecchie cose da fa­re: incrementare il tempo reale, decrementare il quantum e controllare se è 0, fare l’accreditamento della CPU e decrementare il contatore degli allarmi. Tuttavia ciascuna di queste operazioni è stata attentamente concepita per essere molto veloce, dato che devono essere ripetute molte volte al secondo.

Alcune parti del sistema operativo hanno a loro volta bisogno di impostare dei timer, chiamati timer watchdog, utilizzati molto spesso, specie nei sistemi embedded, per verificare problemi come i blocchi di sistema. Per esempio, un timer watchdog può resettare un sistema che ha smesso di funzionare. Mentre il sistema è in esecuzione, resetta regolarmente il timer, che in questo modo non scade mai. In un caso del genere, il fatto che il timer giunga a scadenza indica che il sistema non è rimasto utilizzato per parecchio tempo e occorre pertanto intervenire per correggere il problema – eseguendo per esempio un reset completo del sistema.

Il meccanismo utilizzato dal driver del clock per gestire i timer watchdog è il medesimo di quello per i segnali utenti. La sola differenza è che quando un timer si azzera, invece di causare un segnale, il driver del clock invoca una procedura fornita dal chiamante. La procedura è parte del codice del chiamante. La procedura chiamata può fare tutto quanto necessario, anche causare un interrupt, sebbene all’interno del kernel gli interrupt siano spesso inopportuni e i segnali inesistenti. Ecco perché viene fornito il meccanismo dei timer watchdog. Vale la pena far notare che il meccanismo dei timer watchdog funziona solo quando il driver del clock e la procedura da chiamare sono nel medesimo spazio degli indirizzi.

L’ultimo elemento del nostro elenco è il profiling. Alcuni sistemi operativi forniscono un meccanismo mediante il quale un programma utente può far sì che il sistema costruisca un istogramma del suo contatore di programma, così da poter vedere dove sta utilizzando il suo tempo. Quando vi è la possibilità del profiling, a ogni tick il driver controlla se il processo corrente sia profilato e, in caso positivo, calcola il numero di bin (un intervallo di indirizzi) corrispondente al contatore del programma corrente. Incrementa poi quel bin di uno. Questo sistema può essere anche utilizzato per il profiling del sistema stesso.

&nbsp;
&nbsp;
&nbsp;

*Soft timer*
====

La maggior parte dei computer ha un secondo clock programmabile che può essere impostato per provocare interrupt dei timer con qualsiasi frequenza necessaria a un programma. Questo timer è in aggiunta al timer del sistema principale, le cui funzioni sono descritte in precedenza. Fintanto che la frequenza degli interrupt è bassa, non c’è alcun problema a usare questo secondo timer per scopi specifici delle applicazioni. I guai sopraggiungono quando la frequenza del timer specifico delle applicazioni è molto alta. Nel seguito descriveremo in breve uno schema di timer basato sul software che ben funziona in molte situazioni, anche a frequenze abbastanza elevate. L’idea è dovuta ad Aron e Druschel (1999). Per ulteriori dettagli, fate riferimento alle loro pubblicazioni.

Per gestire l’I/O i modi sono generalmente due: gli interrupt e il polling. Gli interrupt hanno una bassa latenza, ossia avvengono immediatamente dopo l’evento stesso, con un ritardo minimo o nullo. D’altra parte, con le CPU moderne, gli interrupt hanno un considerevole overhead dovuto alla necessità di scambio del contesto e alla loro influenza sulla pipeline, sul TLB e sulla cache.

L’alternativa agli interrupt è che l’applicazione interroghi ciclicamente (polling) in attesa dell’evento stesso. Così facendo si evitano gli interrupt, ma potrebbe verificarsi un intervallo di latenza considerevole, dato che un evento potrebbe accadere direttamente dopo un poll, nel cui caso attenderebbe quasi un intero intervallo di polling. In media, la latenza è la metà dell’intervallo di polling.

La latenza degli interrupt oggi è appena migliore di quella dei computer degli anni Settanta. Sulla maggior parte dei minicomputer, per esempio, un interrupt richiedeva quattro cicli di bus: per spingere nello stack il contatore di programma e il PSW e per caricare un nuovo contatore di programma e PSW. Oggi dover gestire la pipeline, l’MMU, il TLB e la cache aggiunge parecchio overhead; gli effetti rischiano di peggiorare invece che migliorare nel tempo, annullando quindi il vantaggio di avere velocità di clock superiori. Purtroppo, per determinate applicazioni non è accettabile né l’overhead degli interrupt né la latenza del polling.

I soft timer evitano gli interrupt. Al loro posto, il kernel ogni volta che è in esecuzione per qualche altra ragione, appena prima di ritornare alla modalità utente controlla il clock real-time per vedere se è scaduto un soft timer. Nel caso lo sia è eseguito l’evento schedulato (per esempio la trasmissione di un pacchetto o il controllo di un pacchetto in ingresso), senza alcuna necessità di passare in modalità kernel, dato che il sistema lo è già. Dopo l’esecuzione del lavoro il soft timer è resettato per fermarsi nuovamente. Tutto ciò che deve essere fatto è copiare il valore corrente del clock nel timer e aggiungervi l’intervallo di sospensione.

I soft timer resistono o cadono con la frequenza secondo cui si realizzano gli inserimenti nel kernel per altre ragioni. Queste motivazioni comprendono:

-   chiamate di sistema;

-   TLB miss;

-   errori di pagina;

-   interrupt dell’I/O;

-   CPU che diventa inattiva.

Per valutare la frequenza di questi eventi, Aron e Druschel fecero diverse misurazioni con molti carichi di CPU, includendo un Web server a pieno carico, un Web server con un lavoro in background a carico della CPU (compute-bound), facendo eseguire dell’audio real-time da Internet e ricompilando il kernel UNIX. La frequenza della voce media nel kernel variava da 2 s a 18 s, dove circa la metà di queste voci erano chiamate di sistema. Con un primo livello di approssimazione avere un soft timer che si ferma ogni 12 s è fattibile, sebbene con la perdita occasionale di una deadline. Per applicazioni quali l’invio di pacchetti o il polling di pacchetti in entrata il fatto di essere ogni tanto in ritardo di 10 s è meglio che avere gli interrupt che consumano il 35% della CPU.

Naturalmente ci saranno dei periodi privi di chiamate di sistema, TLB miss o errori di pagine, in cui nessun soft timer si ferma. Per mettere un limite superiore a questi intervalli può essere fermato il secondo timer hardware, diciamo ogni 1 ms. Se l’applicazione può andare avanti con soli 1000 pacchetti/s per intervalli occasionali, allora la combinazione di soft timer e timer hardware a bassa frequenza può essere meglio sia di un puro I/O guidato dagli interrupt sia di un polling puro.

