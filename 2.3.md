# 2.3 Comunicazione fra processi

>***E.g:*** *In una pipeline di shell, l’output del primo processo deve essere passato al secondo processo, e così via lungo la linea.*

C’è quindi bisogno che i processi comunichino, preferibilmente in un modo ben strutturato, non usando gli interrupt.

Molto brevemente, i problemi da affrontare sono tre. Il primo è stato accennato ­precedentemente ed è relativo a come un processo possa passare informazioni a un altro. Il secondo ha a che fare con l’essere sicuri che due o più processi non vadano ad accavallarsi, per esempio nel caso di due processi in un sistema di prenotazione viaggi, ciascuno dei quali voglia accaparrarsi l’ultimo posto rimasto sull’aereo per un diverso cliente. Il terzo riguarda la corretta sequenzialità quando vi sono delle dipendenze: se il processo A produce dei dati e il processo B li stampa, B deve attendere che A abbia prodotto qualche dato prima di iniziare a stampare. Esamineremo questi problemi a cominciare dal prossimo paragrafo.

È anche importante menzionare che due di questi problemi si possono applicare ugualmente bene anche ai thread. Il primo – passare le informazioni – è semplice per i thread, dato che condividono uno spazio degli indirizzi comune (i thread con necessità di comunicazione che hanno spazi degli indirizzi diversi ricadono nel caso della comunicazione fra processi). Tuttavia gli altri due – non intromettersi l’uno nell’altro e la corretta sequenza – valgono anche per i thread.