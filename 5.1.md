# 5.1 Principi hardware dell’I/O

*Dispositivi di I/O*
====

I dispositivi di I/O possono essere sommariamente suddivisi in due categorie: dispositivi a blocchi e dispositivi a caratteri. Un dispositivo a blocchi è quello che archivia informazioni in blocchi di dimensioni fisse, ognuno con il proprio indirizzo. L’intervallo comune delle dimensioni dei blocchi va da 512 a 32.768 byte. Tutti i trasferimenti sono in unità di uno o più blocchi (consecutivi) interi. La caratteristica essenziale di un dispositivo a blocchi è che ciascun blocco può essere letto o scritto indipendentemente da tutti gli altri. Dischi fissi, dischi Blu-ray e penne USB sono classici dispositivi a blocchi.

Osservando attentamente il confine tra i dispositivi a blocchi e non, scopriamo che non è ben definito. Siamo tutti d’accordo nell’affermare che un disco è un dispositivo indirizzabile a blocchi, poiché a prescindere da dove sia il braccio, è sempre possibile ricercare un altro cilindro, per poi attendere che il blocco richiesto ruoti sotto la testina. Consideriamo un’unità a nastro usata per fare backup del disco. I nastri contengono una sequenza di blocchi. Se all’unità nastro viene impartito il comando di lettura del blocco N, essa può sempre riavvolgere il nastro e poi avanzare sino a raggiungere il blocco N. Questa operazione, eccezion fatta per la maggiore durata, è analoga all’operazione di ricerca del disco. Un blocco in mezzo al nastro può anche essere o non essere riscritto. Anche se fosse possibile usare i nastri come dispositivi a blocchi ad accesso casuale, la realtà è che non sono (normalmente) usati a tale scopo.

L’altro tipo di dispositivi di I/O è quello dei dispositivi a caratteri. Un’unità a caratteri rilascia o accetta un flusso di caratteri, senza alcuna struttura a blocchi. Non è indirizzabile e non ha alcuna operazione di ricerca. Stampanti, interfacce di rete, mouse, perfino topi (per gli esperimenti dei laboratori di psicologia) e molte altre unità, diverse dai dischi, possono essere visti come dispositivi a caratteri.

Questo schema di classificazione non è perfetto. Alcuni dispositivi rimangono esclusi. I clock, per esempio, non sono indirizzabili a blocchi e non generano né accettano flussi di caratteri: tutto ciò che fanno è produrre interrupt a intervalli ben definiti. Analogamente i video a mappatura di memoria non si adattano a questo modello e nemmeno i touch screen. Il modello di dispositivi a blocchi e a caratteri è comunque abbastanza generico da poter essere usato come base per rendere indipendenti dai dispositivi (device indipendent) alcuni dei software del sistema operativo che si occupano di I/O. Il file system per esempio si occupa solo di dispositivi a blocchi astratti e lascia la parte dipendente dai dispositivi a software di livello più basso.

I dispositivi di I/O possono avere velocità molto diverse, il che mette una notevole pressione sul software affinché il trasferimento dati avvenga con buone prestazioni. La Figura 5.1 mostra le velocità di alcuni dispositivi classici. La maggior parte di questi tende a divenire sempre più veloce con il passare degli anni.

&nbsp;
&nbsp;
&nbsp;

### **`Velocità trasferimento dati di alcuni dispositivi tipici e bus.`**

| **Dispositivo**      	| **Velocità trasferimento dati** 	|
|----------------------	|---------------------------------	|
| Tastiera             	| 10 byte/s                       	|
| Mouse                	| 100 byte/s                      	|
| Modem a 56k          	| 7 KB/s                          	|
| Scanner              	| 1 MB/s                          	|
| Videocamera Digitale 	| 3,5 MB/s                        	|
| Disco Blu-Ray 4x     	| 18 MB/s                         	|
| 801.11n Wireless     	| 37,5 MB/s                       	|
| USB 2.0              	| 60 MB/s                         	|
| Firewire 800         	| 100 MB/s                        	|
| Gigabit Ethernet     	| 125 MB/s                        	|
| Disco SATA 3         	| 600 MB/s                        	|
| USB 3.0              	| 625 MB/s                        	|
| Bus SCSI Ultra 5     	| 640 MB/s                        	|
| Bus PCIe 3.0 1x      	| 985 MB/s                        	|
| Bus ThunderBolt 2    	| 2,5 GB/s                        	|
| Bus PCIe 3.0 16x     	| 32 GB/s                         	|

&nbsp;
&nbsp;
&nbsp;

*Controller dei dispositivi*
======
